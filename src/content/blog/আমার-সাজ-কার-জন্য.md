---
title: "আমার সাজ কার জন্য?"
date: 2025-06-13
categories: 
  - "parda"
coverImage: "22.jpg"
author: "arifa-jaman"
---

“এই গোলাপী শাড়িটা পরো। সবার নজর যাবে তোমার দিকে।”  
–মা বললেন।  
“তুই একটু লিপস্টিক দে রে, তোর মুখটা কেমন ফ্যাকাসে লাগছে।”  
–বান্ধবী বলে উঠলো।  
“সাজতে জানো না? এই যুগে মেয়েরা মেকআপ ছাড়া বের হয়?”  
–অফিসের সহকর্মীর চোখরাঙানি।  
“তুমি একটু নিজেকে গোছাও। তোমাকে দেখে কারো ভালো লাগবে না।”  
–বর বললো  
আর আমি?  
আমি আয়নার সামনে দাঁড়িয়ে কাঁপা গলায় ফিসফিস করে নিজেকেই জিজ্ঞেস করলাম,  
“আমি সাজছি কার জন্য?”  
––––––  
সাবা। নামটা খুব সাদামাটা।  
ছেলেবেলায় জামার রঙে যতটা আনন্দ পেত, এখন যেন রঙই দুঃস্বপ্ন হয়ে গেছে।  
এক সময় মনে হতো, সেজে উঠা মানেই নিজেকে ভালোবাসা।  
কিন্তু আজকাল সে যখন ঠোঁটে লিপস্টিক তোলে, মনে হয় একটা মুখোশ পরে নিচ্ছে।  
ছাদে হাঁটতে গিয়ে কারো চোখে চোখ পড়লে সে অস্বস্তি বোধ করে।  
বাসে ওঠার সময় দুশ্চিন্তায় পড়ে, আজ কার কটুক্তি শুনতে হবে?  
সে সাজে,কিন্তু তার চোখে হাসি থাকে না।  
“আমার সাজ, আমার স্বাধীনতা!”  
এই স্লোগান হয়তো সোশ্যাল মিডিয়ায় ভালো শোনায়,  
কিন্তু সাবা জানে,  
সে সাজে কারণ সমাজ চায় সে সাজুক।  
একদিন সাবা হাঁপিয়ে উঠলো।  
নিয়ম করে সাজা, মেকআপ, হাসিমুখ, সুন্দর ছবি, লাইক আর কমেন্ট…  
সবকিছুতেই এক অদ্ভুত ক্লান্তি জমা হতে লাগলো।  
তখন হঠাৎ কোথাও একটা কথায় চোখ পড়লো,  
"আল্লাহ তোমাদের বাহ্যিক রূপ ও ধন-সম্পদের প্রতি দৃষ্টিপাত করেন না, বরং তোমাদের অন্তর ও কাজের প্রতি দৃষ্টি দেন।"  
(সহিহ মুসলিম, ৬৭৬৬)  
এই একটা লাইন যেন সাবার হৃদয়ের সব সাজানো মুখোশ খুলে ফেললো।  
সে প্রথমবারের মতো একটা প্রশ্ন নিয়ে ভাবলো,  
“যদি আমি আমার সাজ দিয়ে আল্লাহকে সন্তুষ্ট করতে না পারি, তবে আমার সাজ কার জন্য?”  
সেদিন থেকেই সাবা বদলে গেলো।  
সে সাজা বন্ধ করলো না,  
তবে সাজের উদ্দেশ্য বদলে গেলো।  
সাজ হলো তার পরিচ্ছন্নতা, পরিপাটি থাকা, নিজের চোখে নিজেকে সম্মান করা।  
কিন্তু কখনো আর পরপুরুষের দৃষ্টির জন্য নয়।  
সে এখন আয়নায় তাকিয়ে মনে মনে বলে,  
“হে আল্লাহ, আমি আজ যা পরেছি, তোমার সন্তুষ্টির জন্য।”  
——————  
প্রত্যেক নারী সাজে।  
কেউ সত্যিই নিজের ভালো লাগার জন্য,  
আবার অনেকেই সমাজের চোখে “ভালো” লাগার জন্য।  
কিন্তু একবার আয়নার সামনে দাঁড়িয়ে একান্তে নিজেকে জিজ্ঞেস করে দেখো…  
“আমার এই সাজ কি আল্লাহর সন্তুষ্টির পথে আমাকে নিয়ে যাচ্ছে?  
নাকি সমাজের বাহবা কুড়াতে গিয়ে আমি নিজের আত্মাকে হারিয়ে ফেলছি?”  
সাজা দোষের নয়,  
কেন সাজছো, সেটাই আসল কথা।
